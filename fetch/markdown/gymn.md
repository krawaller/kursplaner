
#Skolans värdegrund och uppgifter

##Grundläggande värden

Skolväsendet vilar på demokratins grund. Skollagen (2010:800) slår fast att utbildningen
inom skolväsendet syftar till att elever ska inhämta och utveckla kunskaper och
värden. Den ska främja elevers utveckling och lärande samt en livslång lust att lära.
Utbildningen ska förmedla och förankra respekt för de mänskliga rättigheterna och de
grundläggande demokratiska värderingar som det svenska samhället vilar på. Undervisningen
ska vila på vetenskaplig grund och beprövad erfarenhet. Var och en som verkar
inom skolan ska också främja aktning för varje människas egenvärde och respekt för
vår gemensamma miljö.

Människolivets okränkbarhet, individens frihet och integritet, alla människors lika
värde, jämställdhet mellan kvinnor och män samt solidaritet mellan människor är de
värden som utbildningen ska gestalta och förmedla. I överensstämmelse med den etik
som förvaltats av kristen tradition och västerländsk humanism sker detta genom individens
fostran till rättskänsla, generositet, tolerans och ansvarstagande. Undervisningen
ska vara icke-konfessionell.

Skolans uppgift är att låta varje enskild elev finna sin unika egenart och därigenom
kunna delta i samhällslivet genom att ge sitt bästa i ansvarig frihet.

##Förståelse och medmänsklighet

Skolan ska främja förståelse för andra människor och förmåga till inlevelse. Ingen ska
i skolan utsättas för diskriminering på grund av kön, etnisk tillhörighet, religion eller
annan trosuppfattning, könsöverskridande identitet eller uttryck, sexuell läggning,
ålder eller funktionsnedsättning eller för annan kränkande behandling. Alla tendenser
till diskriminering eller kränkande behandling ska aktivt motverkas. Främlingsfientlighet
och intolerans måste bemötas med kunskap, öppen diskussion och aktiva insatser.

Det svenska samhällets internationalisering och den växande rörligheten över nationsgränserna
ställer höga krav på människors förmåga att leva med och inse de värden
som ligger i en kulturell mångfald. Skolan är en social och kulturell mötesplats, som
har både en möjlighet och ett ansvar för att stärka denna förmåga hos alla som verkar
där. Förtrogenhet med Sveriges kultur och historia samt det svenska språket ska befästas
genom undervisningen i många av skolans ämnen. En trygg identitet och medvetenhet
om det egna och delaktighet i det gemensamma kulturarvet stärker förmågan
att förstå och leva sig in i andras villkor och värderingsgrunder. Skolan ska bidra till att
elever får en identitet som kan relateras till inte bara det specifikt svenska utan också
det nordiska, det europeiska och ytterst det globala. Internationella kontakter och
utbildningsutbyte med andra länder ska främjas

##Saklighet och allsidighet

Skolan ska vara öppen för skilda uppfattningar och uppmuntra att de förs fram. Den
ska framhålla betydelsen av personliga ställningstaganden och ge möjligheter till så-
dana. Undervisningen ska vara saklig och allsidig. När värderingar redovisas, ska det
alltid klart framgå vem det är som står för dem.

Alla som verkar i skolan ska alltid hävda de grundläggande värden som anges i skollagen
och i denna läroplan och klart ta avstånd från det som strider mot dem.

##En likvärdig utbildning

Undervisningen ska anpassas till varje elevs förutsättningar och behov.

Skollagen föreskriver att utbildningen inom varje skolform ska vara likvärdig, oavsett
var i landet den anordnas. Normerna för likvärdigheten anges genom de nationella
målen. En likvärdig utbildning innebär inte att undervisningen ska utformas på
samma sätt överallt eller att skolans resurser ska fördelas lika. Hänsyn ska tas till elevernas
olika förutsättningar, behov och kunskapsnivå. Det finns också olika vägar att nå
målen. Särskild uppmärksamhet ska ägnas åt de elever som av olika anledningar har
svårigheter att nå målen för utbildningen. Därför kan undervisningen aldrig utformas
lika för alla. Skolan har ett särskilt ansvar för elever med funktionsnedsättning.

Skolan ska aktivt och medvetet främja kvinnors och mäns lika rätt och möjligheter.
Eleverna ska uppmuntras att utveckla sina intressen utan fördomar om vad som är
kvinnligt och manligt.

##Rättigheter och skyldigheter

Det är inte tillräckligt att i undervisningen förmedla kunskap om grundläggande
demokratiska värden. Undervisningen ska dessutom bedrivas i demokratiska arbetsformer
och utveckla elevernas förmåga och vilja att ta personligt ansvar och aktivt delta
i samhällslivet. Elevernas möjligheter att utöva inflytande på utbildningen och att ta
ansvar för sina studieresultat förutsätter att skolan klargör utbildningens mål, innehåll
och arbetsformer, liksom vilka rättigheter och skyldigheter eleverna har.

##Skolans uppdrag

Huvuduppgiften för gymnasieskolan är att förmedla kunskaper och skapa förutsättningar
för att eleverna ska tillägna sig och utveckla kunskaper. Utbildningen ska främja
elevernas utveckling till ansvarskännande människor, som aktivt deltar i och utvecklar
yrkes- och samhällslivet. Den ska bidra till elevernas allsidiga utveckling.

Skolan har uppgiften att till eleverna överföra värden, förmedla kunskaper och förbereda
dem för att arbeta och verka i samhället. Skolan ska förmedla sådana mer beständiga
kunskaper som utgör den gemensamma referensramen i samhället och som utgår
från grundläggande demokratiska värderingar och de mänskliga rättigheterna som alla omfattas av. Eleverna ska också kunna orientera sig i en komplex verklighet med stort
informationsflöde och snabb förändringstakt. Deras förmåga att finna, tillägna sig
och använda ny kunskap blir därför viktig. Eleverna ska träna sig att tänka kritiskt, att
granska fakta och förhållanden och att inse konsekvenserna av olika alternativ. På så
vis närmar sig eleverna ett vetenskapligt sätt att tänka och arbeta.

Genom studierna ska eleverna stärka grunden för det livslånga lärandet. Förändringar
i arbetslivet, ny teknologi, internationaliseringen och miljöfrågornas komplexitet
ställer nya krav på människors kunskaper och sätt att arbeta. Skolan ska stimulera
elevernas kreativitet, nyfikenhet och självförtroende samt vilja att pröva och omsätta
nya idéer i handling och att lösa problem. Eleverna ska i skolan få utveckla sin förmåga
att ta initiativ och ansvar och att arbeta både självständigt och tillsammans med andra.
Skolan ska bidra till att eleverna utvecklar kunskaper och förhållningssätt som främjar
*entreprenörskap*, *företagande* och *innovationstänkande*. Därigenom ökar elevernas möjligheter
att kunna starta och driva företag. Entreprenöriella förmågor är värdefulla för
arbetslivet, samhällslivet och vidare studier. Vidare ska skolan utveckla elevernas kommunikativa
och sociala kompetens samt uppmärksamma hälso-, livsstils- och konsumentfrågor.
Skolan ska även sträva efter att ge eleverna förutsättningar att regelbundet
bedriva fysiska aktiviteter.

Utvecklingen i yrkeslivet innebär bland annat att det behövs gränsöverskridanden mellan
olika yrkesområden och att krav ställs på medvetenhet om såväl egen som andras
kompetens. Detta ställer i sin tur krav på skolans arbetsformer och arbetsorganisation.

*Det etiska perspektivet* är av betydelse för många av de frågor som tas upp i utbildningen.
Därför ska undervisningen i olika ämnen behandla detta perspektiv och ge
en grund för och främja elevernas förmåga till personliga ställningstaganden.

*Miljöperspektivet* i undervisningen ska ge eleverna insikter så att de kan dels själva
medverka till att hindra skadlig miljöpåverkan, dels skaffa sig ett personligt förhållningssätt
till de övergripande och globala miljöfrågorna. Undervisningen ska belysa
hur samhällets funktioner och vårt sätt att leva och arbeta kan anpassas för att skapa
hållbar utveckling.

*Ett internationellt perspektiv* är viktigt för att kunna se den egna verkligheten i ett globalt
sammanhang och för att skapa internationell solidaritet. Undervisningen i olika
ämnen ska ge eleverna kunskaper om den europeiska unionen och dess betydelse för
Sverige samt förbereda eleverna för ett samhälle med allt tätare kontakter över nationsoch
kulturgränser. Det internationella perspektivet ska också bidra till att utveckla
elevernas förståelse för den kulturella mångfalden inom landet.

*Det historiska perspektivet* i undervisningen ska utveckla elevernas förståelse för samtiden
och beredskap inför framtiden. Undervisningen ska också utveckla förståelse för
kunskapers relativitet och förmåga till dynamiskt tänkande.

##Kunskaper och lärande

Skolans uppdrag att förmedla kunskaper förutsätter en aktiv diskussion om kunskapsbegrepp,
om vad som är viktig kunskap i dag och i framtiden och om hur kunskapsutveckling
sker. Olika aspekter på kunskap är naturliga utgångspunkter i en sådan
diskussion.

Kunskap är inget entydigt begrepp. Kunskap kommer till uttryck i olika former –
såsom fakta, förståelse, färdighet och förtrogenhet     *    som förutsätter och samspelar
med varandra. Undervisningen får inte ensidigt betona den ena eller den andra
kunskapsformen.

Elevernas kunskapsutveckling är beroende av om de får möjlighet att se samband.
Skolan ska ge eleverna möjligheter att få överblick och sammanhang. Eleverna ska få
möjlighet att reflektera över sina erfarenheter och tillämpa sina kunskaper.

Skolan kan inte ensam förmedla alla de kunskaper som eleverna kommer att behöva.
Det väsentliga är att skolan skapar de bästa samlade förutsättningarna för elevernas
bildning, tänkande och kunskapsutveckling. I det sammanhanget ska skolan ta till vara
de kunskaper och erfarenheter som finns i det omgivande samhället och som eleverna
har från bl.a. arbetslivet. Den värld som eleven möter i skolan och det arbete som
eleven deltar i ska förbereda för livet efter skolan.

Varje elev ska få stimulans att växa med uppgifterna och möjlighet att utvecklas efter
sina förutsättningar. Varje elev ska möta respekt för sin person och sitt arbete. Eleverna
ska bli medvetna om att nya kunskaper och insikter är förutsättningar för personlig
utveckling. Detta ska syfta till att grundlägga en positiv inställning till lärande och att
återskapa en sådan inställning hos elever med negativa skolerfarenheter. Skolan ska
stärka elevernas tro på sig själva och på framtiden.

##Varje skolas utveckling

Skolan ska sträva efter flexibla lösningar för organisation, kursutbud och arbetsformer.

Samarbetet med de obligatoriska skolformerna och med universitet och högskolor ska
utvecklas liksom samverkan mellan gymnasieskolan och gymnasiesärskolan, särskild
utbildning för vuxna, utbildning i svenska för invandrare samt kommunal vuxenutbildning.
Skolan ska eftersträva ett bra samarbete med arbetslivet, vilket är viktigt för
all utbildning inom gymnasieskolan men av avgörande betydelse för yrkesutbildningens
kvalitet. Skolan ska även samverka med hemmen när det gäller elevernas lärande
och utveckling. Den dagliga pedagogiska ledningen av skolan och lärarnas professionella
ansvar skapar förutsättningar för att skolan ska utvecklas kvalitativt. Skolans
verksamhet måste utvecklas så att den svarar mot de nationella målen. Detta kräver att
verksamheten ständigt prövas och att resultaten följs upp och utvärderas samt att olika
metoder prövas, utvecklas och utvärderas.


#Övergripande mål och riktlinjer

I de övergripande målen anges de kunskaper samt de normer och värden som
alla elever bör ha utvecklat när de lämnar utbildningen. Målen anger inriktningen
på utbildningen.

##Kunskaper

###Mål

**Det är skolans ansvar att varje elev**

*    på ett nationellt yrkesprogram inom gymnasieskolan ges möjlighet att uppnå kraven
för en yrkesexamen som innebär att eleven har uppnått en av branschen godtagbar
nivå av yrkeskunnande för att vara väl förberedd för yrkeslivet,
*    på ett nationellt högskoleförberedande program inom gymnasieskolan ges möjlighet
att uppnå kraven för en högskoleförberedande examen som innebär att eleven har
tillräckliga kunskaper för att vara väl förberedd för högskolestudier, eller
*    som avslutat ett introduktionsprogram har en plan för och tillräckliga kunskaper för
fortsatt utbildning eller uppnår en förberedelse för etablering på arbetsmarknaden.

Det är även skolans ansvar att varje elev som har slutfört ett nationellt program eller
annan nationellt fastställd utbildning med eget examensmål inom gymnasieskolan
eller ett introduktionsprogram i den utsträckning det framgår av elevens individuella
studieplan

*    tillägnar sig goda kunskaper i de kurser som ingår i elevens studieväg och kan använda
dessa kunskaper för vidare studier och i samhällsliv, arbetsliv och vardagsliv,
*    kan använda sina kunskaper som redskap för att
    *    formulera, analysera och pröva antaganden och lösa problem,
    *    reflektera över sina erfarenheter och sitt eget sätt att lära,
    *    kritiskt granska och värdera påståenden och förhållanden, och
    *    lösa praktiska problem och arbetsuppgifter,
*    kan lära, utforska och arbeta både självständigt och tillsammans med andra och
känna tillit till sin egen förmåga,
*    kan söka sig till saklitteratur, skönlitteratur och övrigt kulturutbud som en källa till
kunskap, självinsikt och glädje,
*    kan hämta stimulans ur kulturella upplevelser och utveckla känsla för
estetiska värden,
*    har kunskaper om förutsättningarna för en god hälsa,
har kunskaper om och insikt i centrala delar av det svenska, nordiska och
västerländska kulturarvet,
*    har kunskaper om de mänskliga rättigheterna,
*    har kunskaper om de nationella minoriteternas (judar, romer, urfolket samerna,
sverigefinnar och tornedalingar) kultur, språk, religion och historia,
*    har kunskaper om samhälls- och arbetsliv,
*    har förutsättningar för att delta i demokratiska beslutsprocesser i samhällsoch
arbetsliv,
*    har förmåga att kritiskt granska och bedöma det han eller hon ser, hör och läser för
att kunna diskutera och ta ställning i olika livsfrågor och värderingsfrågor,
*    har kunskaper om internationell samverkan och globala samband och kan bedöma
skeenden ur svenskt, nordiskt, europeiskt och globalt perspektiv,
*    kan observera och analysera människans samspel med sin omvärld utifrån
perspektivet hållbar utveckling, och
*    kan använda bok- och bibliotekskunskap och modern teknik som ett verktyg för
kunskapssökande, kommunikation, skapande och lärande.

###Riktlinjer

**Alla som arbetar i skolan ska**

*    ge stöd och stimulans till alla elever så att de utvecklas så långt som möjligt,
*    uppmärksamma och stödja elever som är i behov av särskilt stöd, och
*    samverka för att göra skolan till en god miljö för utveckling och lärande.

**Läraren ska**

*    utgå från den enskilda elevens behov, förutsättningar, erfarenheter och tänkande,
*    stärka varje elevs självförtroende samt vilja och förmåga att lära,
*    i undervisningen skapa en sådan balans mellan teoretiska och praktiska kunskaper
som främjar elevernas lärande,
*    tydliggöra vilka vetenskapliga grunder, värderingar och perspektiv som kunskaperna
vilar på och vägleda eleverna så att de kan ta ställning till hur kunskaper
kan användas,
*    se till att undervisningen till innehåll och uppläggning präglas av ett
jämställdhetsperspektiv,
*    stimulera, handleda och stödja eleven och ge särskilt stöd till elever i svårigheter,
*    samverka med andra lärare i arbetet med att nå utbildningsmålen,
i undervisningen utnyttja de kunskaper och erfarenheter av arbets- och samhällsliv
som eleverna har eller skaffar sig under utbildningens gång,
*    i undervisningen beakta resultat av utvecklingen inom ämnesområdet och för
undervisningen relevant pedagogisk och annan forskning, och
*    organisera och genomföra arbetet så att eleven
    *    utvecklas efter sina egna förutsättningar och samtidigt stimuleras att använda
och utveckla hela sin förmåga,
    *    upplever att kunskap är meningsfull och att den egna kunskapsutvecklingen
går framåt,
    *    får möjligheter till ämnesfördjupning, överblick och sammanhang,
    *    får stöd i sin språk- och kommunikationsutveckling,
    *    successivt får fler och större självständiga uppgifter och ökat eget ansvar, och
    *    får möjlighet att arbeta ämnesövergripande.


##Normer och värden

Enligt skollagen ska utbildningen utformas i överensstämmelse med grundläggande
demokratiska värderingar och de mänskliga rättigheterna som människolivets okränkbarhet,
individens frihet och integritet, alla människors lika värde, jämställdhet samt
solidaritet mellan människor.

Skolan ska aktivt och medvetet påverka och stimulera eleverna att omfatta vårt
samhälles gemensamma värderingar och låta dessa komma till uttryck i praktisk
vardaglig handling.

###Mål

**Skolans mål är att varje elev**

*    kan göra medvetna ställningstaganden grundade på kunskaper om mänskliga rättigheter
och grundläggande demokratiska värderingar samt personliga erfarenheter,
*    respekterar andra människors egenvärde och integritet,
*    tar avstånd från att människor utsätts för förtryck och kränkande behandling samt
medverkar till att hjälpa människor,
*    kan samspela i möten med andra människor utifrån respekt för skillnader
i livsvillkor, kultur, språk, religion och historia,
*    kan leva sig in i och förstå andra människors situation och utvecklar en vilja att
handla också med deras bästa för ögonen, och
*    visar respekt för och omsorg om såväl närmiljön som miljön i ett vidare perspektiv.

###Riktlinjer

**Alla som arbetar i skolan ska**

*    medverka till att utveckla elevernas känsla för samhörighet, solidaritet och ansvar för
människor också utanför den närmaste gruppen,
*    i arbetet med eleverna verka för solidaritet med eftersatta grupper både i och utanför
vårt land,
*    aktivt främja likabehandling av individer och grupper,
*    uppmärksamma och vidta nödvändiga åtgärder för att motverka, förebygga och
förhindra alla former av diskriminering, trakasserier och kränkande behandling, och
*    visa respekt för den enskilda eleven och ha ett demokratiskt förhållningssätt.
Läraren ska
*    klargöra det svenska samhällets grundläggande demokratiska värden och de
mänskliga rättigheterna samt med eleverna diskutera konflikter som kan uppstå
mellan dessa värden och rättigheter och faktiska händelser,
*    öppet redovisa och tillsammans med eleverna analysera olika värderingar,
uppfattningar och problemställningar samt konsekvenserna av dessa,
*    klargöra skolans normer och regler och hur dessa är en grund för arbetet, och
*    tillsammans med eleverna diskutera och utveckla regler för arbetet och samvaron
i gruppen.

##Elevernas ansvar och inflytande

Enligt skollagen ska eleverna ges inflytande över utbildningen. De ska fortlöpande
stimuleras att ta aktiv del i arbetet med att vidareutveckla utbildningen och hållas
informerade i frågor som rör dem. Eleverna ska alltid ha möjlighet att ta initiativ till
frågor som ska behandlas inom ramen för deras inflytande över utbildningen.

###Mål

**Skolans mål är att varje elev**

*    tar personligt ansvar för sina studier och sin arbetsmiljö,
*    aktivt utövar inflytande över sin utbildning och det inre arbetet i skolan,
*    utifrån kunskap om demokratins principer vidareutvecklar sin förmåga att arbeta
i demokratiska former,
*    utvecklar sin vilja att aktivt bidra till en fördjupad demokrati i arbetsliv och
samhällsliv, och
*    stärker sin tilltro till den egna förmågan att själv och tillsammans med andra ta
initiativ, ta ansvar och påverka sina villkor.

###Riktlinjer

**Alla som arbetar i skolan ska**

*    gemensamt med eleverna ta ansvar för den sociala, kulturella och fysiska skolmiljön.
Läraren ska
*    utgå från att eleverna kan och vill ta ett personligt ansvar för sitt lärande,
*    svara för att alla elever får ett reellt inflytande på arbetssätt, arbetsformer och
innehåll i undervisningen,
*    uppmuntra elever som har svårt att framföra sina synpunkter att göra det,
*    låta eleverna pröva olika arbetssätt och arbetsformer, och
*    tillsammans med eleverna planera och utvärdera undervisningen.

##Utbildningsval - arbete och samhällsliv

Gymnasieskolan ska nära samverka med de obligatoriska skolformerna, arbetslivet,
universiteten och högskolorna samt med samhället i övrigt. Detta krävs för att eleverna
ska få en utbildning av hög kvalitet och få underlag för val av kurser inom utbildningen
och för vidare studier eller yrkesverksamhet. Det är särskilt viktigt att skolan
samarbetar med arbetslivet om yrkesutbildningen.

Genom att arbetslivet fortlöpande förändras när det gäller behovet av kompetens och
rekrytering av arbetskraft inom olika områden har studie- och yrkesvägledning i vid
mening stor betydelse. Universitet och högskolor, arbetsförmedlingar, näringsliv samt
arbetsmarknadens parter och branschorganisationer har därför viktiga roller i informationen
till skolan och eleverna.

###Mål

**Skolans mål är att varje elev**

*    utvecklar sin självkännedom och förmåga till studieplanering,
*    medvetet kan ta ställning till fortsatt studie- och yrkesinriktning på grundval av
samlade erfarenheter och kunskaper,
*    ökar sin förmåga att analysera olika valmöjligheter och bedöma vilka konsekvenser
dessa kan ha,
*    har kännedom om arbetslivets villkor, särskilt inom sitt studieområde, samt
om möjligheter till fortsatt utbildning, praktik och arbete i Sverige och andra
länder, och
*    är medveten om att alla yrkesområden förändras i takt med teknisk utveckling,
förändringar i samhälls- och yrkesliv samt ökad internationell samverkan och
därmed förstår behovet av personlig utveckling i yrket.

###Riktlinjer

**Personalen ska, efter en av rektorn gjord arbetsfördelning,**

*    bidra med underlag för elevernas val av utbildning och yrke,
*    informera och vägleda eleverna inför deras val av kurser, fortsatt utbildning och
yrkesverksamhet och motverka sådana begränsningar i valet som grundar sig på
föreställningar om kön och på social eller kulturell bakgrund,
*    i informationen och vägledningen utnyttja de kunskaper som finns hos eleverna,
hos skolans personal och i samhället utanför skolan,
*    i undervisningen utnyttja kunskaper och erfarenheter från arbets- och samhällsliv
som eleverna har eller skaffar sig under utbildningens gång,
*    utveckla kontakter med universitet och högskolor samt med handledare och andra
inom arbetslivet som kan bidra till att målen för utbildningen nås,
*    i utbildningen utnyttja kontakter med det omgivande samhället och dess arbets-,
förenings- och kulturliv, och
*    bidra till att presumtiva elever får information om skolans utbildningar.

##Bedömning och betyg

Betyget uttrycker i vilken utsträckning den enskilda eleven har uppfyllt de nationella
kunskapskrav som finns för varje kurs respektive målen för gymnasiearbetet.

###Mål

**Skolans mål är att varje elev**

*    tar ansvar för sitt lärande och sina studieresultat, och
*    kan bedöma sina studieresultat och utvecklingsbehov i förhållande till kraven
för utbildningen.

###Riktlinjer

**Läraren ska**

*    fortlöpande ge varje elev information om framgångar och utvecklingsbehov
i studierna,
*    samverka med vårdnadshavare och informera om elevernas skolsituation och
kunskapsutveckling, och
*    redovisa för eleverna på vilka grunder betygssättning sker.
Läraren ska vid betygssättningen
*    utnyttja all tillgänglig information om elevens kunskaper i förhållande till de
nationella kunskapskrav som finns för respektive kurs,
*    beakta även sådana kunskaper som en elev har tillägnat sig på annat sätt än genom
den aktuella undervisningen, och
*    utifrån de nationella kunskapskrav som finns för respektive kurs allsidigt utvärdera
varje elevs kunskaper.

##Rektorns ansvar

Enligt skollagen ska det pedagogiska arbetet vid en skolenhet ledas och samordnas av
en rektor. Rektorn ansvarar för att planera, följa upp, utvärdera och utveckla utbildningen
i förhållande till de nationella målen. Som pedagogisk ledare för skolan och
som chef för lärarna och övrig personal i skolan har rektorn ansvar för skolans resultat
och har, inom givna ramar, ett särskilt ansvar för att

*    utbildningen organiseras så att den så långt möjligt anpassas efter elevernas
önskemål och val av kurser och att återvändsgränder i studiegången undviks,
*    lärarna anpassar undervisningens uppläggning, innehåll och arbetsformer efter
elevernas skiftande behov och förutsättningar,
*    skolans arbetsformer utvecklas så att ett aktivt elevinflytande gynnas,
*    utbildningen utformas så att eleverna, för att själva kunna söka och utveckla
kunskaper, får tillgång till handledning och läromedel av god kvalitet samt andra
lärverktyg för en tidsenlig utbildning, bl.a. bibliotek, datorer och andra tekniska
hjälpmedel,
*    undervisningen, elevhälsan och studie- och yrkesvägledningen utformas så att elever
som behöver särskilt stöd eller andra stödåtgärder får detta,
*    eleverna får information inför utbildningens början, får en väl utformad
introduktion i utbildningen, i ämnen och kurser samt får stöd att formulera mål
för sina studier,
skolan i dialog med eleven upprättar en individuell studieplan för varje elev och
reviderar den vid behov,
*    lärare och annan personal får möjligheter till den kompetensutveckling som krävs
för att de professionellt ska kunna utföra sina uppgifter,
*    samverkan mellan lärare i olika kurser kommer till stånd så att eleverna får ett
sammanhang i sina studier,
*    samverkan med universiteten och högskolorna samt arbetslivet utanför skolan
utvecklas så att eleverna får en kvalitativt god utbildning samt en förberedelse för
yrkesverksamhet och fortsatt utbildning,
*    studie- och yrkesvägledningen organiseras så att eleverna får information om
och vägledning inför de olika val som skolan erbjuder och inför val av framtida
utbildning och yrke,
*    stimulera till internationella kontakter, samverkan och utbyten i utbildningen,
*    skolpersonalen får kännedom om de internationella överenskommelser som Sverige
har förbundit sig att beakta i utbildningen,
*    vårdnadshavare får insyn i elevernas skolgång,
*    skolans arbete med kunskapsområden, där flera ämnen ska bidra och samordnas så
att de utgör en helhet för eleven, och
*    eleverna får kunskaper om sex och samlevnad, konsument- och trafikfrågor samt
riskerna med tobak, alkohol, narkotika och andra droger.