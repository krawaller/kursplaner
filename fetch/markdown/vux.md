#1. Vuxenutbildningens uppdrag och värdegrund

##Vuxenutbildningens uppdrag

Vuxenutbildningen ska förmedla kunskaper och stödja eleverna så att de kan
arbeta och verka i samhället. Den syftar också till att möjliggöra fortsatta
studier. Vuxenutbildningen ska förmedla sådana kunskaper som utgör den
gemensamma referensramen i samhället och som utgår från de grundläggande
demokratiska värderingarna och de mänskliga rättigheterna.

Vuxenutbildningens målgrupp är heterogen och eleverna är individer med
mycket olika förutsättningar. Även elevernas mål med utbildningen kan variera
kraftigt. Utbildningen måste därför anpassas utifrån individens behov och förutsättningar
och den kan variera både till längd och till innehåll. Vuxenutbildningen
ska alltid möta varje elev utifrån hans eller hennes behov och förutsättningar.


##Grundläggande värden

I skollagen (2010:800) slås det fast att utbildningen inom skolväsendet syftar
till att elever ska inhämta och utveckla kunskap och värden. Den ska främja
elevers utveckling och lärande samt en livslång lust att lära. Utbildningen ska
förmedla och förankra respekt för de mänskliga rättigheterna och de grundläggande
demokratiska värderingar som det svenska samhället vilar på. Utbildningen
ska vila på vetenskaplig grund och beprövad erfarenhet. Var och en
som verkar inom vuxenutbildningen ska också främja aktning för varje människas
egenvärde och respekt för vår gemensamma miljö.
Utbildningen ska i överensstämmelse med den etik som förvaltats av kristen
tradition och västerländsk humanism gestalta människolivets okränkbarhet,
individens frihet och integritet, alla människors lika värde, jämställdhet mellan
kvinnor och män samt solidaritet mellan människor. Undervisningen ska vara
ickekonfessionell.

##Förståelse och medmänsklighet

Vuxenutbildningen ska främja förståelse för andra människor och förmåga till
inlevelse. Ingen ska inom vuxenutbildningen utsättas för diskriminering som
har samband med kön, etnisk tillhörighet, religion eller annan trosuppfattning,
könsöverskridande identitet eller uttryck, sexuell läggning, ålder eller
funktionsnedsättning eller för annan kränkande behandling. Alla tendenser till
diskriminering eller kränkande behandling ska aktivt motverkas. Främlings-
fientlighet och intolerans ska bemötas med kunskap, öppen diskussion och
aktiva insatser.

Det svenska samhällets internationalisering och den växande rörligheten
över nationsgränserna ställer höga krav på människors förmåga att leva med
och inse de värden som ligger i en kulturell och etnisk mångfald. För individen
är utbildningen oavsett studieform en social och kulturell mötesplats. Förtrogenhet
med Sveriges kultur och historia samt det svenska språket ska befästas
genom utbildning i vuxenutbildningens olika kurser. Internationella kontakter
och utbildningsutbyte med andra länder ska främjas.

##Saklighet och allsidighet

Vuxenutbildningen ska vara öppen för skilda uppfattningar och uppmuntra att
de förs fram. Den ska framhålla betydelsen av personliga ställningstaganden
och ge möjligheter till sådana. Undervisningen ska vara saklig och allsidig. När
värderingar redovisas ska det alltid klart framgå vem det är som står för dem.
Alla som verkar inom vuxenutbildningen ska hävda de grundläggande
värden som anges i skollagen och i denna läroplan och klart ta avstånd från det
som strider mot dem.

##En likvärdig utbildning

I skollagen föreskrivs att utbildningen inom varje skolform ska vara likvärdig,
oavsett var i landet den anordnas. Normerna för likvärdigheten anges genom
de nationella målen. En likvärdig utbildning innebär inte att undervisningen
ska utformas på samma sätt överallt eller att verksamhetens resurser ska fördelas
lika mellan eleverna. Hänsyn ska tas till de enskilda elevernas olika förutsättningar,
behov och kunskapsnivå. Det finns också olika vägar att nå målen. Särskild uppmärksamhet ska ägnas åt de elever som av olika anledningar har
svårigheter att nå målen för utbildningen. Därför bör till exempel undervisning,
vägledning eller validering utformas olika för olika elever. Skolväsendet
har ett särskilt ansvar för elever med funktionsnedsättning.

Vuxenutbildningen ska aktivt och medvetet främja kvinnors och mäns lika
rätt och möjligheter. Eleverna ska uppmuntras att utveckla sina intressen utan
fördomar om vad som kan uppfattas som kvinnligt och manligt. Vuxenutbildningen ska stödja de elever som under sin studietid har behov av
att kombinera utbildning och arbete. Flexibilitet ska alltid eftersträvas när det
gäller utbildningen och det kan handla om plats för utbildningens genomförande,
tid, studietakt, studieform och sätt att lära.

##Rättigheter och skyldigheter

Eleverna ska ges reella möjligheter att utöva inflytande på utbildningen och
att ta ansvar för sina studieresultat. En förutsättning för detta är att vuxenutbildningen
klargör utbildningens mål, innehåll och arbetsformer, liksom
vilka rättigheter och skyldigheter eleverna har. Vägledningsinsatser för elever
och presumtiva elever fyller en viktig funktion. Av den anledningen ska enligt
skollagen elever i vuxenutbildningens skolformer ha tillgång till personal med
sådan kompetens att deras behov av vägledning kan tillgodoses. Det framgår
också av skollagen att det för varje elev inom vuxenutbildningen ska finnas en
individuell studieplan. Studieplanen kan påverkas av att eleven får eller har fått
sina kunskaper och kompetenser validerade. Validering kan förekomma inom
vuxenutbildningens samtliga skolformer.

##Perspektiv i utbildningen

I den utsträckning det är relevant för den aktuella utbildningen ska följande
perspektiv belysas i utbildningen.

*    Vuxenutbildningen ska stimulera elevernas kreativitet, nyfikenhet och
självförtroende samt vilja att pröva och omsätta nya idéer i handling och
att lösa problem. Vuxenutbildningen ska bidra till att eleverna utvecklar ett
förhållningssätt som främjar *entreprenörskap*, *företagande* och *innovation*.
Därigenom utvecklar eleverna förmågor som är värdefulla i arbets- och
samhällslivet och vid vidare studier samt underlättar för dem att starta och
driva företag. Vuxenutbildningen ska säkerställa att eleverna ges en grundläggande
kunskap om arbetsmarknaden.
*    Vuxenutbildningen ska behandla det *etiska perspektivet* samt ge en grund för
och främja elevernas förmåga till personliga ställningstaganden.
*    *Miljöperspektivet* i undervisningen ska ge eleverna insikter så att de kan dels
medverka till att hindra skadlig miljöpåverkan, dels skaffa sig ett personligt
förhållningssätt till de övergripande och globala miljöfrågorna. Undervisningen
ska belysa hur samhällets funktioner och människors sätt att leva
och arbeta kan anpassas för att skapa hållbar utveckling.
*    Ett *internationellt perspektiv* är viktigt för att kunna se den egna verkligheten
i ett globalt sammanhang och för att skapa internationell solidaritet. Undervisningen
ska ge eleverna kunskaper om Europeiska unionen (EU) och dess betydelse för Sverige samt förbereda dem för ett samhälle med allt tätare
kontakter över nations- och kulturgränser. Det internationella perspektivet
ska också bidra till att utveckla elevernas förståelse för den kulturella mångfalden
inom landet.
*    Det *historiska perspektivet* i undervisningen ska utveckla elevernas förståelse
för samtiden och beredskap inför framtiden. Undervisningen ska också
utveckla förståelse för kunskapers relativitet och förmåga till dynamiskt
tänkande.

##Kunskaper och kompetenser

Vuxenutbildningens uppdrag att förmedla kunskaper och främja lärande förutsätter
en aktiv diskussion om kunskapsbegrepp, om vad som är viktig kunskap
i dag och i framtiden samt om hur kunskapsutveckling sker. Olika aspekter på
kunskap är naturliga utgångspunkter i en sådan diskussion.

Kunskap är inget entydigt begrepp. Kunskap kommer till uttryck i olika former
– såsom fakta, förståelse, färdighet och förtrogenhet – som förutsätter och
samspelar med varandra. Undervisning och lärande får inte ensidigt betona
den ena eller den andra kunskapsformen.

Vuxenutbildningen ska ge eleverna möjligheter att få överblick och sammanhang.
Eleverna ska få möjlighet att reflektera över sina erfarenheter och
tillämpa sina kunskaper.

Vad utbildningen ska leda till finns även uttryckt i EU:s nyckelkompetenser
för livslångt lärande, där kompetenser uttrycks som en kombination av
kunskaper, färdigheter och förhållningssätt som en individ kan behöva för att
kunna nyttja sin fulla potential och aktivt delta i samhälls- och arbetsliv.

Vuxenutbildningen ska ta till vara de kunskaper och erfarenheter som vuxna
elever inhämtat genom arbetsliv eller tidigare studier.

##Utveckling av vuxenutbildningens verksamheter

Vuxenutbildningen ska sträva efter flexibla lösningar när det gäller organisation,
arbetssätt och arbetsformer med utgångspunkt i individens behov och
förutsättningar. Den enskilda eleven bör kunna kombinera dels studier i flera
skolformer inom vuxenutbildningen, dels studier med arbete. Samarbete med
yrkeshögskolan, folkhögskolor samt universitet och högskolor ska utvecklas
för att kunna underlätta informationsspridning om vidareutbildning. Vuxenutbildning
som omfattas av denna läroplan bör kunna kombineras med de
nämnda utbildningarna. Samarbete med arbetslivet, Arbetsförmedlingen och
arbetsmarknadens parter är av betydelse för yrkesutbildningens kvalitet och för
elevens fortsatta etablering på arbetsmarknaden.

Utvecklingen i arbetslivet innebär bl.a. att det behövs gränsöverskridanden
mellan olika yrkesområden och att krav ställs på medvetenhet om såväl egen
som andras kompetens. Detta ställer i sin tur krav på vuxenutbildningens
arbetsformer och arbetsorganisation.

Daglig pedagogisk ledning av vuxenutbildningen och lärarnas professionella
ansvar är förutsättningar för att verksamheten ska utvecklas kvalitativt. Detta
kräver att verksamheten ständigt prövas, att resultaten följs upp och utvärderas
samt att nya metoder prövas, utvecklas och utvärderas. 



#Övergripande mål och riktlinjer

##Kunskaper

###Mål

Det är vuxenutbildningens ansvar att varje elev i kommunal vuxenutbildning,
särskild utbildning för vuxna och utbildning i svenska för invandrare samt
motsvarande utbildningar får stöd och undervisning utifrån sina individuella
utbildningsmål, behov och förutsättningar.

I den utsträckning som framgår av elevens individuella studieplan ska eleven
ges möjlighet att
*    uppnå kraven för en yrkesexamen som innebär att eleven har en av branschen
godtagbar nivå av yrkeskunnande för att vara väl förberedd för yrkeslivet,
*    uppnå kraven för en högskoleförberedande examen som innebär att eleven
har tillräckliga kunskaper för att vara väl förberedd för högskolestudier, eller
*    tillägna sig goda kunskaper i de kurser som ingår i elevens individuella
studieplan och som kan användas för vidare studier och i samhälls-, arbetsoch
vardagsliv.

Det är vuxenutbildningens ansvar att varje elev som har slutfört studier inom
vuxenutbildningen i den utsträckning som framgår av elevens individuella
studieplan

*    kan använda sina kunskaper som redskap för att
    *    formulera, analysera och pröva antaganden samt lösa problem,
    *    reflektera över sina erfarenheter och sitt eget sätt att lära,
    *    kritiskt granska och värdera påståenden och förhållanden, och
    *    lösa praktiska problem och arbetsuppgifter,
*    kan söka sig till saklitteratur, skönlitteratur och övrigt kulturutbud som en
källa till kunskap, självinsikt och glädje,
*    kan hämta stimulans ur kulturella upplevelser och utveckla känsla för estetiska
värden,
*    har kunskaper om och insikt i centrala delar av det svenska, nordiska och
västerländska kulturarvet samt kunskaper om andra kulturer,
*    har kunskaper om de mänskliga rättigheterna,
*    har kunskaper om de nationella minoriteternas (judar, romer, urfolket samerna,
sverigefinnar och tornedalingar) kultur, språk, religion och historia,
*    har kunskaper om samhälls- och arbetsliv, arbetsmarknaden och de roller
som parterna på arbetsmarknaden har samt arbetsrätt och arbetsmiljö,
*    har förutsättningar för att delta i demokratiska beslutsprocesser i samhällsoch
arbetsliv,
*    har förmåga att kritiskt granska och bedöma det han eller hon ser, hör och
läser för att kunna diskutera och ta ställning i olika livs- och värderingsfrågor,
*    har kunskaper om internationell samverkan och globala samband samt kan
bedöma skeenden ur svenskt, nordiskt, europeiskt och globalt perspektiv,
*    kan observera och analysera människans samspel med sin omvärld utifrån
perspektivet hållbar utveckling, och
*    kan använda bok- och bibliotekskunskap och modern teknik som ett verktyg
för kunskapssökande, kommunikation, skapande och lärande.

###Riktlinjer

Alla som arbetar inom vuxenutbildningen ska

*    ge stöd och stimulans till alla elever så att de utvecklas så långt som möjligt,
*    uppmärksamma de elever som är i behov av stöd, och
*    samverka för att göra utbildningen till en god miljö för utveckling och
lärande.
Läraren ska
*    utgå från den enskilda elevens behov, förutsättningar, erfarenheter och
tänkande,
*    i undervisningen skapa en sådan balans mellan teoretiska och praktiska
kunskaper som främjar elevernas lärande,
*    tydliggöra vilka vetenskapliga grunder, värderingar och perspektiv som
kunskaperna vilar på och vägleda eleverna så att de kan ta ställning till hur
kunskaper kan användas,
 se till att undervisningen till innehåll och utformning präglas av ett jämställdhetsperspektiv,
*    stimulera, handleda och stödja eleven,
*    i förekommande fall samverka med andra lärare i arbetet med att nå utbildningsmålen,
och
*    i undervisningen beakta resultat av utvecklingen inom ämnesområdet och
för undervisningen relevant pedagogisk och annan forskning.

##Utbildningsval – arbete och samhällsliv

En elev i vuxenutbildningen kan ha behov av att kombinera studier i flera av
de skolformer som ingår i vuxenutbildningen. Det förutsätter att det finns en
nära samverkan mellan de olika skolformerna. Vuxenutbildningen ska även
samverka med verksamheter som hör till arbetslivet, yrkeshögskolan, folkhögskola
och universitet och högskola samt med samhället i övrigt. Detta krävs för
att eleverna ska få en utbildning av hög kvalitet samt underlag för val av kurser
inom utbildningen och för vidare studier eller yrkesverksamhet. Genom att
arbetslivet fortlöpande förändras när det gäller behov av kompetens och rekrytering
av arbetskraft inom olika områden har studie- och yrkesvägledning i vid
mening stor betydelse för eleven. Det är särskilt viktigt att vuxenutbildningen
samarbetar med arbetslivet när det gäller yrkesutbildning.

###Mål

Vuxenutbildningens mål är att varje elev

*    får information om arbetslivets aktuella och förväntade kompetensbehov,
*    ges möjlighet att få sina kunskaper och kompetenser validerade,
*    utvecklar sin självkännedom och förmåga till studieplanering,
*    medvetet kan ta ställning till fortsatt studie- och yrkesinriktning på grundval
av samlade erfarenheter och kunskaper,
*    ökar sin förmåga att analysera olika valmöjligheter och bedöma vilka konsekvenser
dessa kan få,
*    har kännedom om arbetslivets och arbetsmarknadens villkor när det gäller
bl.a. arbetsrätt och arbetsmiljö generellt och om möjligt, inom sin studieinriktning,

*    har kännedom om möjligheter till vidare utbildning, praktik och arbete
i Sverige och andra länder, och
*    är medveten om att alla yrkesområden förändras i takt med teknisk utveckling,
förändringar i samhälls- och arbetsliv samt ökad internationell samverkan
och därmed förstår behovet av personlig utveckling i yrket.

###Riktlinjer

Personalen ska, efter en av rektorn gjord arbetsfördelning

*    bidra med underlag för elevernas val av utbildning och yrke,
*    informera och vägleda eleverna inför deras val av kurser, vidare utbildning
och yrkesverksamhet samt motverka sådana begränsningar av valet som
grundar sig på föreställningar om kön och på social eller kulturell bakgrund,
*    i informationen och vägledningen utnyttja och ta till vara de kunskaper
som finns hos eleverna och verksamhetens personal samt i samhället,
*    i undervisningen utnyttja kunskaper och erfarenheter från arbets- och samhällsliv
som eleverna redan har eller skaffar sig under utbildningens gång,
*    utveckla kontakter med universitet och högskolor samt med handledare och
andra inom arbetslivet som kan bidra till att målen för utbildningen nås,
*    i utbildningen nyttja kontakter med det omgivande samhället och dess
arbets-, förenings- och kulturliv, och
*    bidra till att presumtiva elever får information om olika utbildningsmöjligheter.


##Bedömning och betyg

Betyget uttrycker i vilken utsträckning den enskilda eleven har uppfyllt de
nationella kunskapskrav som finns för varje kurs.

###Mål

Vuxenutbildningens mål är att varje elev

*    tar ansvar för sitt lärande och sina studieresultat, och
*    kan bedöma sina studieresultat och utvecklingsbehov i förhållande till
kraven för utbildningen.

###Riktlinjer

Läraren ska

*    fortlöpande ge varje elev, och i förekommande fall elevens vårdnadshavare,
information om studieresultat och utvecklingsbehov i studierna, och
*    redovisa för eleverna, och i förekommande fall deras vårdnadshavare, på
vilka grunder betygssättningen sker.

Läraren ska vid betygssättningen

*    utnyttja all tillgänglig information om elevens kunskaper i förhållande till
de nationella kunskapskrav som finns för respektive kurs,
*    beakta även sådana kunskaper som en elev har tillägnat sig på annat sätt än
genom den aktuella undervisningen, och
*    utifrån de nationella kunskapskrav som finns för respektive kurs allsidigt
utvärdera varje elevs kunskaper. 

##Rektorns ansvar

Det pedagogiska arbetet ska ledas och samordnas av en rektor. Rektorn ansvarar
för att planera, följa upp, utvärdera och utveckla utbildningen i förhållande
till de nationella målen. Som pedagogisk ledare för vuxenutbildning och som
chef för lärarna och övrig personal i verksamheten har rektorn ansvar för verksamhetens
resultat och har, inom givna ramar, ett särskilt ansvar för att

*    utbildningen organiseras så att den så långt möjligt anpassas efter elevernas
önskemål och val av kurser,
*    lärarna anpassar undervisningens upplägg, innehåll och arbetsformer efter
elevernas skiftande behov och förutsättningar,
*    verksamhetens arbetsformer utvecklas så att ett aktivt elevinflytande gynnas,
*    utbildningen utformas så att eleverna, för att själva kunna söka och utveckla
kunskaper, får tillgång till handledning och läromedel av god kvalitet samt
andra lärverktyg för en tidsenlig utbildning, bl.a. bibliotek, datorer och
andra tekniska hjälpmedel,
*    utbildningen utformas så att elever som är i behov av stöd får det,
*    eleverna får information inför utbildningens början, en väl utformad introduktion
i utbildningen samt stöd när det gäller att formulera mål för sina
studier,
*    verksamhetens personal i samverkan med eleven upprättar en individuell
studieplan för eleven och reviderar den vid behov,
*    lärare, studie- och yrkesvägledare och annan personal får möjligheter till
den kompetensutveckling som krävs för att de professionellt ska kunna
utföra sina uppgifter,
*    samverkan mellan lärare i olika kurser kommer till stånd så att eleverna får
ett sammanhang i sina studier,
*    samverkan med universiteten och högskolorna och arbetslivet utvecklas så
att eleverna får en kvalitativt god utbildning samt en förberedelse för yrkesverksamhet
och vidare utbildning,
*    studie- och yrkesvägledningen organiseras så att eleverna får information
om och vägledning inför de olika val som vuxenutbildningen erbjuder samt
inför val av framtida utbildning och yrke,
*    stimulera till internationella kontakter, samverkan och utbyten i utbildningen,
*    skolpersonalen får kännedom om de internationella överenskommelser som
Sverige har förbundit sig att beakta i utbildningen,
*    vårdnadshavare, i förekommande fall, får insyn i elevens skolgång, och
*    arbete med ett kunskapsområde som omfattar flera ämnen bedrivs så att
eleven får en helhetsbild av området.